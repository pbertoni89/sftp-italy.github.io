--- 
layout: post 
title: "Il manifesto di SFTP Italia"  
--- 

**Science for the people – Italia** costituisce la sezione italiana della rete internazionale **Science for
the people**

**Science for the people-Italia**, precedentemente raccoltasi sotto il nome di **Scienza di Classe**, nasce
come un gruppo di lavoratrici e lavoratori della scienza, i quali riflettono sulla complessità socio-
politica permeante la produzione scientifica e che vogliono una scienza a supporto degli oppressi del
mondo.

In questi ultimi anni la scienza, il suo ruolo nella società e di conseguenza quello delle scienziate e
degli scienziati, è stato al centro del dibattito.
Il caso più emblematico è stato quello della pandemia in cui virologi, biologi, infettivologi sono stati
sotto i riflettori con un’intensità inedita.
Attraverso i mezzi di comunicazione, scienziate e scienziati hanno raggiunto la fama delle pop-star,
polarizzando il dibattito tra detrattori, che li accusano di essere proni al potere e complici di un sistema
opaco che agisce nell’ombra, e apologeti acritici, che ne esaltano l’operato poiché depositari di un
sapere assoluto e salvifico.
In modo analogo, la crisi climatica ha ridotto gli scienziati e le scienziate al ruolo di “consulenti del
potere”, la cui funzione pubblica è di esprimere rimostranza rispetto alla situazione disastrosa del
pianeta, senza però che sia offerta loro la possibilità di intervenire realmente nel processo decisionale.
In generale, da parte di chi fa scienza, c’è una difficoltà evidente a prendere parola al di là del proprio
giudizio strettamente “tecnico” e di considerarsi come un soggetto interno alla dialettica sociale,
economica e politica.

Come **Science for the people - Italia**, tenendo conto di questa dialettica, articoliamo la nostra analisi
a partire dal presupposto che **la scienza non è neutrale**.

In particolare intendiamo questo postulato in tre principali accezioni.

1. <span style="border-bottom:1px solid">Non è neutrale negli scopi che si prefigge</span>. I finanziamenti privati dominano la ricerca e anche
il settore pubblico ormai opera in un rapporto ancillare agli interessi delle aziende,
privilegiando progetti che hanno un’immediata profittabilità, piuttosto che una ricaduta
positiva in termini sociali.
2. <span style="border-bottom:1px solid">Non è neutrale sul piano del processo scientifico</span> . Il capitalismo non rimane fuori dalla porta
dei laboratori, anzi: la concreta organizzazione del processo produttivo scientifico ricalca
quella dell’impresa capitalistica. Basti pensare alla logica competitiva portata all’estremo del
publish or perish, che riduce drasticamente la qualità della ricerca, in una gara spasmodica a
pubblicare di più, generalmente peggio, in modo da scalare le classifiche dell’H-Index. I
lavoratori della scienza, inoltre, si trovano oppressi non solo dalle forti gerarchie interne e da
un vortice burocratico senza fine, ma anche dalla scarsa retribuzione e da una crescente
precarietà diffusa, in un quadro che si configura come di effettivo sfruttamento.
Come in ogni impresa, anche nell’ambito della produzione scientifica, pochi individui
gestiscono fondi milionari e li investono in personale specializzato e in strumentazione
all’avanguardia, al fine di alimentare il proprio prestigio e trarne lauti profitti.
3. <span style="border-bottom:1px solid">Non è neutrale sul piano del discorso che produce</span> . La stessa pretesa di neutralità scientifica
è infatti funzionale a legittimare e “naturalizzare” lo status quo: la comunicazione egemonica
dei potenti si avvale di metafore, concetti e termini mutuati dall’ambito scientifico,
rappresentando impostazioni ideologiche e scelte politiche come risultato di un calcolo
razionale, piuttosto che come il prodotto dei rapporti di forza strutturali al capitalismo. Allo
stesso tempo, il mito dello scienziato come essere superiore, divinatore di misteri e genio
individuale giustifica in qualche maniera la precarietà materiale, in uno scambio perverso con
un supposto prestigio sociale e godimento intellettuale.

A partire da questa analisi, come **Science for the people - Italia,** riconosciamo il nostro ruolo di
**lavoratrici e lavoratori**, produttori di un sapere che trova la propria applicazione all’interno di un
determinato sistema sociale, retto da rapporti di forza di tipo capitalistico.
Questa consapevolezza impone anche il rifiuto di qualsiasi approccio corporativistico ed esclusivo,
che ponga la figura del ricercatore come separata (se non addirittura superiore) rispetto ai lavoratori
manuali, agli altri tecnici e agli studenti: queste persone hanno un ruolo fondamentale nella
produzione scientifica, ruolo che deve essere riconosciuto.

Quanto fino ad ora stabilito, per noi di **Science for the people - Italia** trova la propria dimensione
politica nella **lotta per la democratizzazione della scienza**.
Questa è possibile solo se portata ad un duplice livello, dentro e fuori il processo produttivo. Lottiamo
per una trasformazione radicale dei procedimenti interni al dibattito scientifico: vogliamo poter
decidere **cosa ricercare, come ricercare, quando ricercare e dove ricercare** e vogliamo farlo
attraverso una stretta connessione con le comunità, i territori ed i settori più marginalizzati delle nostre
società.
Queste sono condizioni essenziali affinché posizioni di potere, interessi economici e pregiudizi non
distorcano il processo scientifico, delegittimandolo.
Vogliamo produrre conoscenze, tecnologie etiche ed utili per le classi subalterne delle nostre società,
per coloro che nel mondo sono stati esclusi dal benessere occidentale. In poche parole, **concepiamo
il nostro ruolo e i nostri interessi in modo organico alla classe a cui apparteniamo**. Vogliamo
costruire un ponte che metta in connessione le scoperte della scienza con chi queste scoperte vuole
utilizzarle per migliorare l’esistenza di tutte e tutti e, parallelamente, portare a scienziate e scienziati
le prospettive dei movimenti sociali e politici, cercando di comprendere quanto il nostro ruolo è
prezioso quando è al servizio di cause giuste.

Pensiamo, poi, che un corretto lavoro di divulgazione scientifica sia fondamentale per il successo di
questa lotta. Ci opponiamo ad un approccio divulgativo che vede le masse popolari come una informe
moltitudine di ignoranti e che, di conseguenza, concepisce il lavoro comunicativo al meglio come la
somministrazione di verità indiscutibili e al peggio come un bastone con cui bacchettare ogni opinione
divergente.
Questo approccio è funzionale ad escludere ogni potenziale dissenso sugli scopi, il ruolo e la
pianificazione della scienza.
È necessario ristabilire un rapporto di fiducia reciproca tra i lavoratori della ricerca e le persone
comuni, che devono sentirsi partecipi ed integrate nel processo scientifico.
Allo stesso tempo, lottiamo con forza per difendere il carattere razionale del processo di produzione
scientifica. Esso deve realizzarsi come strumento per indirizzare la società verso l’emancipazione del
genere umano, in equilibrio con la natura. In questo senso, ci opponiamo anche ad un relativismo
ingenuo, che spesso ammicca al complottismo e che vede la scienza esclusivamente come una
marionetta manovrata dal potere.

Come **Science for the people - Italia proponiamo**, infine, che si restringa fino ad eliminarsi la
distanza creata tra scienze “dure”, scienze applicate, scienze sociali e la loro critica filosofica ed
epistemologica. Sappiamo di avere bisogno di ogni campo del sapere per trasformare lo stato di cose
e perciò ci assumiamo la responsabilità di formarci su tutti i temi che possono arricchirci come
scienziate e scienziati nella società.
Pretendiamo che nei corsi scientifici siano messi in risalto o si aggiungano corsi di filosofia, storia e
sociologia della scienza, discipline fondamentali per lo sviluppo della capacità critica e che solo
raramente impariamo nei margini di tempo libero durante gli anni del nostro lavoro.
Per una scienza democratica.
Per una scienza dalla parte della maggioranza e non dei pochi.
Per una Scienza di Classe.  

<img src="/img/logo.jpg" alt="logo sftp italia" align="center" width="100" height="100">